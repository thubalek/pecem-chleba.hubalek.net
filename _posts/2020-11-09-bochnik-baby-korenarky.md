---
layout: post
title:  Kefírový kváskový chleba s bylinkami
date:   2020-11-09 11:23:56 +0100
categories: recepty kvaskovy-chleb
---

Tenhle chleba je náš další oblíbený. Je to velmi efektní dárek, každého hned zaujme vzhledem. Původní recept pochází z [Pekárnománie](http://www.pekarnomanie.cz/bochnik-baby-korenarky/), neměnil jsem ho, jen ho dělám ve velikosti 1 a 1/2.

![Kefírový kváskový chleba s bylinkami](/assets/kefirovy-kvaskovy-chleba.jpg)

## Postup

### Večer
Uděláme rozkvas. Do mísy dáme 
- 45g kvasu
- 225g vody
- 210g žitné celozrné mouky

a zamícháme. Necháme kynout při pokojové teplotě.

### Ráno 
*(asi 10 až 12 hodin po založení rozkvasu)*

Rozkvas by měl být už krásně nakynutý, měl by být cítit po chlebu, mírně nakyslý a s dírkami po uniklém CO<sup>2</sup>.

Přidáme 
- 150g kefíru
- 150g vody
- 540g pšeničné chlebové mouky
- 3 čajové lžíčky soli
- 3 čajové lžičky drceného kmínu

Postup
- Důkladně prohněteme [dánskou metlou](https://zevsi.cz/blog/k-cemu-je-danska-metla-na-testo-neboli-brodpisker-a-jak-vam-pomuze) (nebo vařečkou) alespoň *10 minut*. Tuto fázi *nepodcenit*. Opravdu to  trvá tak dlouho! Nepřidávejte mouku, pokud se vám těsto zdá řídké, ale více hněťte. Těsto se přestane lepit na vařečku.
- Necháme ještě tak 1 až 2 hodiny nakynout při pokojové teplotě v míse. Kynutí je poměrně pomalé a není tak moc vidět. Nečekejte tak viditelný pokrok jak např. u buchet.
- Vyklopíme na pomoučený vál a těsto přeložíme (vezmeme "roh" těsta a překlopíme ho jakoby do středu. Lehce pootočíme, vezmeme další roh a opět přeložíme. Opakujeme několikrát).
- Ošatku vyložíme lístky bylinek (rozmarýn, petrželka, libeček, ...)
- Vytvarujeme bochník a dáme do pomoučené ošatky kynout ještě tak další hodinu nebo dvě. Těsto je vykynuté, pokud se při píchnutí prstem pomalu vrátí zpět během asi jedné minuty. Pokud je to dříve, ještě může kynout.

### Pečení
- Do trouby vložíme plech a troubu rozpálíme na 250°C 
- Poté, co kontrolka ukáže dosažení teploty, ještě chvilku počkáme a pak rozpálený plech vyndáme, chleba na něj překlopíme. 
- Pokud chceme mít chleba hezčí (a předejít nekontrolovanému prasknutí) můžeme [naříznout žiletkou nebo skalpelem](/tipy-triky/2020/11/10/narezavani-chleba-skalpelem.html)
- Plech i s chlebem zase rychle vrátíme zpět do trouby (celá operace překlopení a naříznutí by měla být rychlá, jen pár desítek vteřin, ať plech nevychladne). Pokud by plech vychladnul, hrozily by nekontrolované praskliny ve spodní části bochníku.
- Pečeme 15 minut na 25O °C
- Poté 35 minut na 210 °C

Po upečení odděláme z plechu a dáme chleba odpočinout na mřížku (aby se nezapařil).

Nakrojit se může teprve až bude úplně vychladnutý.

### Použití

Tento chleba se skvělý dárek. Hodí se stejně tak i jako univerzální denní chléb.