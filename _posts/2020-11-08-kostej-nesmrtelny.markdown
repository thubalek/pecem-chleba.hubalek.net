---
layout: post
title:  Kváskový chleba "Kostěj nesmrtelný"
date:   2020-11-08 11:23:56 +0100
categories: recepty kvaskovy-chleb
---
Super jednoduchý přenično žitný chleba, výsledná hmotnost chleba je cca 1.3kg. První chleba, který jsem kdy pekl. A stále můj nejoblíbenější denní chleba.

Recept vychází z receptu [Celokváskový pšenično-žitný chléb](http://www.pekarnomanie.cz/celokvaskovy-psenicno-zitny-chleb/) z [Pekárnománie](http://www.pekarnomanie.cz) a trochu jsem ho upravil na moje podmínky.


![Kváskový chléb "Kostěj nesmrtelný"](/assets/kvaskovy-chleb-kostej-nesmrtelny.jpg)

## Postup

### Večer
Uděláme rozkvas. Do mísy dáme 
- 300g žitné chlebové mouky
- 300g vody
- 75g kvasu

a zamícháme. Necháme kynout při pokojové teplotě.

### Ráno
Rozkvas by měl být už krásně nakynutý, měl by být cítit po chlebu, mírně nakyslý a s dírkami po uniklém CO<sup>2</sup>.

Přidáme 
- 150g vody
- 500g pšeničné chlebové mouky
- 4 kávové lžičky soli
- 3 kávové lžičky drceného kmínu

Postup
- Důkladně prohněteme [dánskou metlou](https://zevsi.cz/blog/k-cemu-je-danska-metla-na-testo-neboli-brodpisker-a-jak-vam-pomuze) (nebo vařečkou) alespoň *10 minut*. Tuto fázi *nepodcenit*. Opravdu to  trvá tak dlouho! Nepřidávejte mouku, pokud se vám těsto zdá řídké, ale více hněťte. Těsto se přestane lepit na vařečku.
- Necháme ještě tak 1 až 2 hodiny nakynout při pokojové teplotě v míse. Kynutí je poměrně pomalé a není tak moc vidě. Nečekejte tak viditelný pokrok jak např. u buchet.
- Vyklopíme na pomoučený vál a těsto přeložíme (vezmeme "roh" těsta a překlopíme ho jakoby do středu. Lehce pootočíme, vezmeme další roh a opět přeložíme. Opakujeme několikrát).
- Vytvarujeme bochník a dáme do pomoučené ošatky kynout ještě tak další hodinu nebo dvě. Těsto je vykynuté, pokud se při píchnutí prstem pomalu vrátí zpět během asi jedné minuty. Pokud je to dříve, ještě může kynout.

### Pečení
- Do trouby vložíme plech a troubu rozpálíme na 250°C 
- Poté, co kontrolka ukáže dosažení teploty, ještě chvilku počkáme a pak rozpálený plech vyndáme, chleba na něj překlopíme. 
- Pokud chceme mít chleba hezčí (a předejít nekontrolovanému prasknutí) můžeme naříznout žiletkou nebo skalpelem
- Plech i chlebem zase rychle vrátíme do trouby (celá operace překoplení a naříznutí by měla být rychlá, jen pár desítek vteřin, ať chleba nevychladne)
- Pečeme 15 minut na 25O °C
- Poté 35 minut na 210 °C

Po upečení odděláme z plechu a dáme chleba odpočinout na mřížku (aby se nezapařil).

Nakrojit se může teprve až bude úplně vychladnutý.
